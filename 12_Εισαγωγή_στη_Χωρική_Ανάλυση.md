# Εισαγωγή στην Χωρική Ανάλυση

Ένα σημαντικό στοιχείο στην Γεωγραφία είναι η ικανότητα τόσο της περιγραφής αλλά και της ερμηνείας διαφόρων φαινομένων σε διαφορετικές κλίμακες. Οι περισσότερες από τις περιγραφές και τις ερμηνείες συνήθως βασίζονται σε κάποια τοπική ή περιφερειακή κλίμακα. Ενίοτε, τα φαινόμενα μπορεί να εξελίσσονται στον παγκόσμιο χώρο. Η ανακάλυψη και η περιγραφή ενός **χωρικού μοτίβου** ενός γεωγραφικού φαινομένου ανεξαρτήτως κλίμακας, βοηθά στην ερμηνεία του αλλά και στο να εξηγήσει κανείς την αιτία ή τις αιτίες που συνέβαλαν σε αυτό το μοτίβο. Βοηθάει επίσης στην ανακάλυψη χωρικών σχέσεων μεταξύ γεωγραφικών αντικειμένων του ίδιου είδους ή σχέσεις μεταξύ γεωγραφικών αντικειμένων διαφορετικού είδους.

Προκειμένου να συντάξουμε ένα κείμενο περιγραφής ενός χωρικού μοτίβου, πρέπει να απαντήσουμε σε δύο βασικά ερωτήματα:
- Ποιο είναι το φαινόμενο που εξετάζουμε;
- Τι αναζητούμε για αυτό το φαινόμενο;

Στη συνέχεια, μπορούμε να εξετάσουμε οπτικά έναν ή περισσότερους θεματικούς χάρτες της περιοχής μελέτης για να ανακαλύψουμε
κάποιο χωρικό πρότυπο, ή αλλιώς μοτίβο (pattern).

Κάθε χωρική μονάδα που ανήκει στην ίδια κατηγορία έχει τρία βασικά χαρακτηριστικά:
- την απόλυτη θέση και
- τη σχετική της θέση (γειτνίαση ή απόσταση) από τις ομοειδείς της μονάδες.

Αφενός θα πρέπει εξετάσουμε τη σχέση μεταξύ των ομοειδών μονάδων, δηλαδή των μονάδων που ανήκουν στο φαινόμενο ενδιαφέροντος (που πιθανά να απεικονίζονται με παρόμοιο ή ελαφρώς διαφορετικό χαρτογραφικό σύμβολο) και αφετέρου θα εξετάσουμε τη σχέση των μονάδων του φαινομένου ενδιαφέροντος με ετεροειδής μονάδες δηλαδή άλλα γεωγραφικά αντικείμενα που περιέχει ο χάρτης (για αυτό είναι απαραίτητο ένα χαρτογραφικό υπόβαθρο). Μπορεί να αναδειχθεί και να περιγραφεί κάποιο χωρικό πρότυπο στον χάρτη; Παρατηρούμε κάποια περιοχή ή περιοχές όπου:
- το φαινόμενο είναι πιο έντονο, πιο πυκνό σε σχέση με άλλες περιοχές;
- το φαινόμενο δεν είναι τόσο έντονο όσο σε άλλες περιοχές;
- το φαινόμενο δημιουργεί ομάδες πολυγώνων (συστάδες / θύλακες);
- το φαινόμενο συμπεριφέρεται τυχαία;
- το φαινόμενο συμπεριφέρεται ομοιογενώς;
- το φαινόμενο ακολουθεί κάποιο άλλο γεωγραφικό αντικείμενο, χαρακτηριστικό ή φαινόμενο;

Για το τελευταίο ερώτημα, *ενδεικτικά* στοιχεία του γεωγραφικού χώρου στα οποία μπορούμε να αναφερθούμε είναι:
- η πόλη, το κέντρο της (ή τα κέντρα), η περιφέρεια της, τα προάστια, οι γειτονιές, οι οικισμοί δορυφόροι και εν γένει τα μητροπολιτικά και αστικά κέντρα
- οι οδικοί άξονες
- οι διάφοροι σημαντικοί πόλοι έλξης
- οι ορεινοί όγκοι, ορεινές περιοχές, ημιορεινές περιοχές
- η ακτογραμμή και οι παραθαλάσσιες / παράκτιες περιοχές
- ο χερσαίος / νησιωτικός χώρος, ενδοχώρα

Ενδεικτικές λέξεις - κλειδιά για την περιγραφή του μοτίβου:
- **γραμμικός/η/ο**, όταν το μοτίβο αναπτύσσεται κατά μήκος μιας γραμμής (όχι απαραίτητα ευθείας)
- **περιφερειακός/η/ο**, όταν το μοτίβο αναπτύσσεται στην περιφέρεια μιας γεωγραφικής οντότητας
- **πυρηνικός/η/ο**, συστάδα, θύλακας, συγκέντρωση, πυρήνας όταν το μοτίβο συγκεντρώνεται γύρω από ένα σημείο δημιουργώντας διάφορα σχήματα
- **ακτινωτός/η/ο**, όταν το μοτίβο αναπτύσσεται κατά μήκος νοητών ακτίνων γύρω από ένα σημείο αναφοράς
- **διεσπαρμένος/η/ο**, όταν το μοτίβο εμφανίζει μια σχετική τυχαία κατανομή και δεν ακολουθεί κάποιο προκαθορισμένο σχήμα

Η Χωρική Ανάλυση αποτελεί ειδικό θέμα στη Γεωγραφία και τις Γεωεπιστήμες και υπάρχει πληθώρα αναλυτικών εργαλείων για τον υπολογισμό ειδικών δεικτών. Για περισσότερες πληροφορίες σχετικά με την χρήση των χαρτών και το πως συμβάλλουν στην Χωρική Ανάλυση, ανατρέξτε στο Κεφάλαιο 11 "Εισαγωγή στη Χωρική Ανάλυση" από το σύγγραμμα **Στοιχεία Χαρτογραφίας και Συστημάτων Γεωγραφικών Πληροφοριών** των εκδόσεων Κάλλιπος, διαθέσιμο στη διεύθυνση: [https://dx.doi.org/10.57713/kallipos-34](http://dx.doi.org/10.57713/kallipos-34)

<sup>Το σύντομο αυτό εισαγωγικό κείμενο βασίστηκε σε εκπαιδευτικό υλικό του μαθήματος "Θεματική Χαρτογραφία" όπως διδάχθηκε το ακαδημαϊκό έτος 2018-2019 στο Τμήμα Γεωγραφίας του Χαροκοπείου Πανεπιστημίου</sup>