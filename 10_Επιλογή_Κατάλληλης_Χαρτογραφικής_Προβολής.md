# Με ποια κριτήρια επιλέγω την κατάλληλη χαρτογραφική προβολή για τον χάρτη που φτιάχνω;  
<sup>[Πηγή](http://www.geo.hunter.cuny.edu/~jochen/gtech201/lectures/lec6concepts/map%20coordinate%20systems/how%20to%20choose%20a%20projection.htm)</sup>

- Ορισμένες χαρτογραφικές προβολές έχουν δημιουργηθεί για πολύ συγκεκριμένες γεωγραφικές περιοχές του κόσμου. Συνεπώς, ανάλογα την έκταση της απεικονιζόμενης περιοχής, αναζητούμε μια χαρτογραφική προβολή κατάλληλη για την περιοχή μας.

- Αρκετές φορές ο χάρτης αφορά μια μικρή σχετικά γεωγραφική περιοχή μιας χώρας / ενός κράτους όπου υπάρχει και χρησιμοποιείται ένα επίσημο Σύστημα Συντεταγμένων / Αναφοράς. Τότε, η χαρτογραφική προβολή ουσιαστικά έχει προεπιλεχθεί και δεν είναι απαραίτητο να την αλλάξουμε (σε ορισμένες περιπτώσεις μπορεί και να επιβάλλεται να την χρησιμοποιήσουμε). Π.χ. στην Ελλάδα όπου το επίσημο σύστημα είναι το ΕΓΣΑ'87 χρησιμοποιείται η Εγκάρσια Μερκατορική Προβολή, τα συστήματα συντεταγμένων State Plane και UTM είναι καθιερωμένα σε πολλούς χάρτες μεγάλης και μεσαίας κλίμακας των Ηνωμένων Πολιτειών κ.ο.κ. 

- Η επιλογή μιας προβολής προϋποθέτει να είναι γνωστός ο σκοπός για τον οποίο θα χρησιμοποιηθεί ο χάρτης. Για χάρτες αναφοράς και άτλαντες κάποιες φορές είναι επιθυμητός ο συμβιβασμός μεταξύ της παραμόρφωσης του σχήματος και του εμβαδού. 

- Αν όμως ο χάρτης απαιτεί μια συγκεκριμένη γεωμετρική ιδιότητα να είναι αληθής, τότε η προβολή θα πρέπει να διατηρεί αυτήν την ιδιότητα οπότε η επιλογή της προβολής βασίζεται αποκλειστικά σε αυτό το κριτήριο.

- Μπορεί το ζητούμενο να είναι η ελαχιστοποίηση των γεωμετρικών παραμορφώσεων στην περιοχή που απεικονίζεται στον χάρτη. Η λύση σε αυτό το πρόβλημα μπορεί να γίνει περίπλοκη (π.χ. όλα τα είδη παραμόρφωσης είναι εξίσου σημαντικά;) ενώ μπορεί να απαιτηθεί μια σειρά από μαθηματικές διατυπώσεις για την επίλυσή του προβλήματος αυτού ή για να διερευνηθεί με περισσότερη λεπτομέρεια. Αλλά αυτό στην πράξη το αποφεύγουμε (εκτός και αν ο σκοπός μας είναι να δημιουργήσουμε μια νέα προβολή!)

- Αρκετά συχνά, οι γεωμετρικές παραμορφώσεις μπορεί να είναι αμελητέες ποσοτικά. Αυτό συμβαίνει συχνά σε χάρτες μεγάλης κλίμακας όπου οι παραμορφώσεις δεν παίζουν σημαντικό ρόλο, ενώ σχεδόν κάθε προβολή που επικεντρώνεται στην περιοχή ενδιαφέροντός μπορεί να είναι εξίσου κατάλληλη (όσο μικρότερη βέβαια είναι η έκταση που απεικονίζεται!).

## Σύμμορφες προβολές: οι προβολές που διατηρούν το σχήμα
Σε μια σύμμορφη προβολή, διατηρούνται όλες οι τοπικές γωνίες που μετρώνται από ένα σημείο οπότε διατηρούνται και όλα τα τοπικά σχήματα. Η χρήση σύμμορφης προβολής είναι επιβεβλημένη αν ο κύριος σκοπός του χάρτη περιλαμβάνει τη μέτρηση γωνιών, την εμφάνιση τοπικών διευθύνσεων με ακρίβεια ή την αναπαράσταση σχημάτων. Ενδεικτικές χρήσεις των σύμμορφων προβολών περιλαμβάνουν:

- Τοπογραφικούς και κτηματολογικούς χάρτες
- Χάρτες πλοήγησης (για σχεδίαση της κατεύθυνσης μιας πορείας)
- Χάρτες για χρήση σε κατασκευαστικά έργα 
- Χάρτες για στρατιωτικούς σκοπούς
- Μετεωρολογικούς χάρτες, χάρτες καιρού γενικότερα (επειδή συνήθως σε αυτούς απεικονίζεται η τοπική κατεύθυνση στην οποία κινούνται τα καιρικά συστήματα, η κατεύθυνση του ανέμου κ.λπ.)

Οι περισσότεροι από τους παραπάνω χάρτες είναι συνήθως μεγάλης ή μεσαίας κλίμακας. Αξίζει να αναφερθεί ότι είναι εξαιρετικά συνηθισμένη η χρήση σύμμορφης προβολής στους περισσότερους σύγχρονους χάρτες μεγάλης κλίμακας, ανεξάρτητα από τον σκοπό για τον οποίο κατασκευάστηκαν: στις μεγάλες κλίμακες (και γενικά όσο μεγαλύτερη είναι η κλίμακα) μια σύμμορφη προβολή παράγει αμελητέες παραμορφώσεις απόστασης και εμβαδού. 

## Ισοδύναμες προβολές: οι προβολές που διατηρούν το εμβαδόν
Σε μια ισοδύναμη προβολή το μέγεθος οποιασδήποτε περιοχής του χάρτη είναι σε πραγματική αναλογία με το μέγεθός της στην καμπύλη επιφάνεια της γης (ή πιο σωστά στην επιφάνεια αναφοράς π.χ. στο ελλειψοειδές). Οι ισοδύναμες προβολές μπορούν να χρησιμοποιηθούν σε **θεματικούς** χάρτες - ενδεικτικά αναφέρονται ορισμένοι που εμπλέκουν το εμβαδόν της χωρικής μονάδας αναφοράς:

- Θεματικοί χάρτες για την απεικόνιση ποσοτικών χαρακτηριστικών ανά χωρική μονάδα (π.χ. το ΑΕΠ ανά χώρα).
- Θεματικοί χάρτες για την απεικόνιση της πυκνότητας ενός φαινομένου ως χάρτη κουκκίδων, ως χωροπληθή χάρτη, ως χάρτη θερμότητας κ.ο.κ. (π.χ. πυκνότητα πληθυσμού).
- Θεματικοί χάρτες για την απεικόνιση της έκτασης ενός φαινομένου σε ονομαστική/κατηγορική κλίμακα δεδομένων (χαρακτηριστικό παράδειγμα οι χάρτες χρήσεων γης)

Οι ισοδύναμες προβολές έχουν επίσης χρησιμοποιηθεί σε παγκόσμιους πολιτικούς χάρτες ως εναλλακτική λύση στο πρόβλημα που προκαλούν κυρίως οι σύμμορφες προβολές στα μεγέθη των χωρών (βλ. Μερκατορική προβολή).
 
Ειδικά στους χάρτες κουκκίδων, οι οποίοι δείχνουν τη συγκέντρωση ενός χαρακτηριστικού σε μια περιοχή, χρειάζεται ιδιαίτερη προσοχή: στους χάρτες αυτούς χρησιμοποιείται μια κουκκίδα για να αντιπροσωπεύσει μια συγκεκριμένη τιμή (π.χ. θα μπορούσε να αντιπροσωπεύει ένα εκατομμύριο ανθρώπους σε έναν παγκόσμιο χάρτη πυκνότητας πληθυσμού). Εάν τα εμβαδά των χωρικών μονάδων δεν έχουν μεταξύ τους σωστή αναλογία, τότε υπάρχει ο σοβαρός κίνδυνος να μεταδώσει ο χάρτης ψευδείς εντυπώσεις: π.χ. σε έναν παγκόσμιο χάρτη, οι χώρες που έχουν μεγαλύτερη έκταση από την πραγματική θα φαίνονται λιγότερο πυκνές από ό,τι θα έπρεπε, ενώ οι χώρες που έχουν μικρότερη έκταση από την πραγματική θα φαίνονται πολύ πυκνές.
  
## Ισαπέχουσες προβολές: οι προβολές που διατηρούν τις αποστάσεις και σε ορισμένες περιπτώσεις την κλίμακα του χάρτη
Η ονομασία των προβολών αυτών μπορεί να δημιουργήσει λανθασμένες εντυπώσεις: κανένας απολύτως χάρτης δεν μπορεί να μας παρέχει με σωστές και αληθινές αποστάσεις υπό κλίμακα για οποιαδήποτε μέτρηση μπορεί να γίνει σε αυτόν σε οποιαδήποτε διεύθυνση και σε οποιοδήποτε σημείο του χάρτη. Παρόλα αυτά υπάρχουν προβολές που διατηρούν την πραγματική κλίμακα από ένα συγκεκριμένο σημείο προς όλα τα άλλα σημεία του χάρτη, όπως για παράδειγμα η Ισαπέχουσα Αζιμουθιακή προβολή. Οι πιθανές χρήσεις αυτών των προβολών περιλαμβάνουν:
- Χάρτες με αποστάσεις των αεροπορικών πτήσεων από μια πόλη προς άλλες.
- Χάρτες που δείχνουν τις αποστάσεις από το επίκεντρο ενός σεισμού.
- Χάρτες που χρησιμοποιούνται για τον υπολογισμό κόστους ή χρέωσης με βάση την ευθεία απόσταση από ένα σημείο.
- Χάρτες που χρησιμοποιούνται για τον υπολογισμό της εμβέλειας, π.χ. η μέγιστη απόσταση που μπορεί να καλύψει ένα αεροπλάνο.
 
Ειδική περίπτωση αποτελούν οι **αζιμουθιακές** προβολές: σε οποιαδήποτε αζιμουθιακή προβολή όλα τα αζιμούθια ή οι διευθύνσεις είναι αληθείς (δηλαδή διατηρούνται) από ένα συγκεκριμένο σημείο προς όλα τα άλλα σημεία του χάρτη. Αυτό είναι παρόμοιο με αυτό που ισχύει σε μια σύμμορφη προβολή αλλά στη σύμμορφη οι διευθύνσεις παραμορφώνονται όσο αυξάνεται η απόσταση από το βασικό σημείο της προβολής. Στις αζιμουθιακές προβολές οι διευθύνσεις διατηρούνται συνήθως σε συνδυασμό με κάποια άλλη γεωμετρική ιδιότητα, κάτι που είναι ιδιαίτερα χρήσιμο στη ναυσιπλοΐα και σε παρόμοιες δραστηριότητες καθορισμού πορείας στην επιφάνεια της γης. Δεδομένου ότι ένας μέγιστος κύκλος είναι η μικρότερη απόσταση μεταξύ δύο σημείων, οι **γνωμονικές** προβολές είναι χρήσιμες για τον σχεδιασμό αεροπορικών και θαλάσσιων διαδρομών και για τη απεικόνιση φαινομένων, όπως π.χ. η πορεία μετάδοσης ραδιοκυμάτων που διαγράφουν πορείες ελάχιστης απόστασης μεταξύ δύο σημείων.
 
## Συμβιβαστικές προβολές
Πολλές συμβιβαστικές προβολές έχουν αναπτυχθεί για παγκόσμιους χάρτες με μια "ισορροπημένη" παραμόρφωση σχήματος και εμβαδού. Μεταξύ των πιο επιτυχημένων περιλαμβάνονται οι εξής:
- Winkel Tripel
- Robinson
- Κυλινδρική Miller

Σε χάρτες μεγαλύτερης κλίμακας, οι οποίοι απεικονίζουν από ηπείρους έως μεγάλες χώρες, οι ισαπέχουσες προβολές (ισαπέχουσες με την έννοια της διατήρησης της κλίμακας κατά μήκος των μεσημβρινών) είναι καλές στην εξισορρόπηση της παραμόρφωσης σχήματος και εμβαδού.